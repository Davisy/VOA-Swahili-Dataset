CNARED inamtaka Mkapa kuahirisha mazungumzo ya Arusha kuhusu Burundi

Muungano wa vyama 25 vya upinzani vya Burundi CNARED, unamtaka mpatanishi wa mzozo wa Burundi, rais wa zamani wa Tanzania Benjamin Mkapa kuahirisha duru ya nne ya mazungumzo ya Arusha ili kuruhusu pande zote kushiriki.

Akizungumza na Sauti ya Amerika kutoka Brussels siku ya Jumanne baada ya muungano huo kuwachagua viongozi wake wapya msemaji wake Pancrace Cimpaye, anasema hadhani duru hii ya mazungumzo itaweza kuleta suluhisho la kweli.

Anasema tatizo kubwa ni kwamba "baada ya matayarisho ya muda mrefu muungano mkubwa wa upinzani CNARED haujaalikwa na kwamba serikali pia haijapeleka wajumbe basi ni makubaliano gani yatafikiwa hapo Disemba 8 kama ilivyopangwa?"

Kiongozi mpya wa muungano huo unaojulikana kama Baraza la Kitaifa kwa ajili ya Kuheshimu Makubaliano ya Arusha ni Dk. Jean Minani aliyekua spika wa bunge la Burundi mara mbili, mara ya mwisho ikiwa kati ya 2002 hadi 2005.