MIAKA 10 YA SHAMBULIZI LA MABOMU BALOZI ZA MAREKANI – KENYA NA TANZANIA.

August 7, 2008 ilikuwa siku iliyokamilisha miaka 10 tangu

mashambulizi ya mabomu yaliyotokea kwa wakati mmoja katika balozi za Marekani

mjini Nairobi, Kenya na Dar es Salaam, Tanzania. Maadhamisho ya miaka hiyo 10

yalifanyika Nairobi na Dar es Salaam. Watu 218 waliuawa Nairobi, na wengine

elfu tano kujeruhiwa wakati huko Dar es Salaam watu 11 waliuawa na wengine 85

kujeruhiwa.

Mamia ya

watu walijazana katika ukumbi wa Wizara ya Mambo ya Nje ya Marekani hapa

Washington, na maelfu katika balozi za Marekani huko Nairobi na Dar es Salaam

kuadhimisha siku hiyo. Mashambulizi hayo ya malori yaliyojazwa mabomu

yaliharibu majengo ya balozi zote mbili, lakini uharibifu zaidi ulikuwa katika

ubalozi wa Marekani Nairobi ambako sehemu ya jengo hilo na majengo kadha ya

jirani yaliharibiwa vibaya.

Maadhimisho

hayo yalifanya huku polisi wa Kenya wakiwa wanafanya msako mkali dhidi ya

mtuhumiwa mkuu wa mashambulizi hayo, Fazul Abdullah Mohammed – mzaliwa wa

Comoro – ambaye inasemekana aliongoza matayarisho na utekelezaji wa

mashambulizi hayo.

Waathirika

wa mashambulizi hayo kote nchini Kenya na Tanzania wangali wanalalamika kuwa

serikali za nchi hizo pamoja na Marekani hazijawashughulikia ipasavyo kutokana

na mkasa huo. Hata hivyo, ubalozi wa Marekani huko Tanzania ulitoa taarifa

kusema kuwa waathirika wote walipata fidia za namna fulani na mipango

inaendelea, ikiwa ni pamoja na mipango ya elimu kwa watoto wa waathirika.