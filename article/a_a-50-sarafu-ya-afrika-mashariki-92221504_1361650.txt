Soko la Afrika Mashariki kuanza kazi mwakani?

Nchi za Afrika Mashariki na Kati zinatarajiwa kuwa na sarafu moja mwaka 2012, hatua ambayo Waziri wa Ushirikiano wa Afrika Mashariki wa Tanzania, Dr. Deodurus Kamala, anasema itakuwa miongoni mwa maswala makuu ya ushirikiano wa nchi hizo.

Dr. Kamala ambaye ndiye mwenyekiti wa baraza la mawaziri wa Jumuia hiyo kwa sasa, anasema soko la pamoja kwa nchi hizo litaanza mwezi Julai mwakani, baada ya mabunge ya nchi wanachama kuridhia mkataba wa protokali uliotiwa saini na marais wa Jumuia hiyo Novemba mwaka huu.