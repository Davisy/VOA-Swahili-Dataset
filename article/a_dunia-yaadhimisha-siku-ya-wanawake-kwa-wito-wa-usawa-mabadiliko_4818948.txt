Dunia yaadhimisha siku ya wanawake kwa wito wa usawa, mabadiliko

Afrika Mashariki na kila pembe ya dunia sherehe za siku ya wanawake zimefanyika ambapo kumekuwepo na maandamano, mikutano na wito wa kuwepo usawa na ubunifu katika kuleta mabadiliko ya wanawake.

UN

Katibu mkuu wa Umoja wa Mataifa (UN) Antonio Guterres amesema usawa wa jinsia na haki za wanawake ni msingi wa maendeleo duniani.

Ethiopia

Huko Ethopia shirika la ndege la Ethopia Airlines limeadhimisha siku hii kwa kuandaa safari ya ndege kutoka Addis Ababa hadi Oslo iliyosimamiwa na wanawake pekee yao kuanzia marubani hadi wafanyakazi wote ndani ya ndege hiyo.

Ufaransa

Huko Paris shirika la haki za binadamu la Amnesty International liliandaa mkusanyiko mbele ya ubalozi wa Saudi Arabia kutowa wito wa kufunguliwa wanawake watatu wanaharakati wa haki za binadamu wa Saudi Arabia walio kizuizini bila ya kufunguliwa mashtaka.

Wanawake pia wakiwa wamenyanyua mabango yao juu wamekusanyika nje ya Bunge la Ulaya wakiadhimisha siku hii, wakipinga uonevu dhidi ya tofauti ya mishahara baina yao na wanaume, uvunjifu wa amani na kukosekana haki katika maeneo mengi.

Korea Kusini

Katika mji mkuu wa Korea Kusini wa Seoul wanawake walikusanyika kuzungumzia changamoto zinazowaathiri na suluhisho kwa ubaguzi wa kijinsia na namna ya kupambana na unyanyasaji huo wa kingono.

Ufilipino

Maandamano yalifanyika pia huko Ufilipino dhidi ya rais wao Rodrigo Duterte kwa kuwadhalilisha wanawake, na kutoa usawa wa kijinsia.

Sherehe za mwaka huu zimefanyika wakati kuna wanawake wengi walofanikiwa kuingia katika jukwa la kisiasa katika maeneo mbali mbali ya dunia.

Imetayarishwa na Mwandishi wetu Abdushakur Aboud, Washington, DC