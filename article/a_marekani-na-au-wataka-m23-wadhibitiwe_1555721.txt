Marekani na AU wataka M23 wadhibitiwe

Marekani na Umoja wa Afrika zinahimiza hatua ichukuliwe mara moja ya kupelekea kikosi kisichoegemea upande wowote katika maeneo ya mashariki mwa Congo yanayokaliwa na waasi kwenye mpaka wa nchi hiyo na Rwanda.

Waziri wa mambo ya nje wa Marekani, Hillary Clinton amesema ni sharti Rwanda isaidie kuzuia uungaji mkono wa uasi huo. Kundi la waasi hao wa M23 limesema linajiandaa kuondoa udhibiti wake kwenye mji wa Goma, lakini maafisa wa Marekani wamesema ni mapema mno kubaini ikiwa kundi hilo linaondoka au lina mpango mwingine wa kijeshi.

Katika mkutano uliofanyika kwenye wizara ya mambo ya nje ya Marekani akiwa na mwenyekiti wa Umoja wa Afrika, Nkosazana Dlamini-Zuma, Waziri Clinton amesema njia pekee kwa waasi hao ni kutii mkataba uliofikiwa nchini Uganda. Kama sehemu ya mkataba huo, Rais wa Congo Joseph Kabila, Yoweri Museveni wa Uganda na Paul Kagame wa Rwanda walikubaliana juu ya kupelekwa kikosi kisichoegemea upande wowote kuchukua udhibiti wa maeneo yanayokaliwa na waasi.

Lakini mkataba huo umegubikwa na utata kwa sababu kuna dhana kuwa Rwanda ndiye muungaji mkono mkuu wa waasi hao wa M23, dai ambalo Rwanda inakanusha. Mwenyekiti wa Umoja wa Afrika Dlamini Zuma anasema kuungana pamoja kwa viongozi wa ukanda huo kuzima mapigano ni muhimu zaidi kuliko kulaumiana. Waziri Clinton pia alisisitiza kuwa sharti viongozi wote wachukue hatua kuzuia kundi hilo la waasi kupata uungaji mkono wa aina yoyote ile.

Mapigano mashariki mwa Congo yamepelekea watu 285,000 kukimbia nyumba zao katika muda wa miezi minane iliyopita na kusababisha kile waziri Clinton anasema ni madhara makubwa ya kibinadamu huku wafanyakazi wa afya huko Goma wakiuawa na hata wengine kutekwa nyara.